=== Zadanie Wyjście z Grupy ===

Wyjście z Grupy to gra planszowa, w której celem gracza jest wyjście z grupy na
Mistrzostwach Świata w piłce nożnej. Gracz może się wzbogacać na organizacji
i rozgrywaniu meczów.

W grze może brać udział od 2 do 11 graczy. Każdy gracz dostaje na początku 1000
zdzisławów i rozpoczyna grę na polu początek sezonu. Gracze poruszają się po
cyklicznej planszy złożonej z 12 pól. Podczas swojego ruchu, o ile gracz nie
pauzuje, to:
* rzuca dwoma kostkami do gry,
* przesuwa się o liczbę pól równą sumie wyrzuconych wartości kostek,
* wykonuje akcję związaną z polem (o ile jakaś akcja jest związana z tym polem).

Gracz mający na końcu rozgrywek najwięcej zdzisławów, wychodzi z grupy
i przechodzi do historii.

Są następujące typy pól z akcjami:
* początek sezonu – przy przejściu lub zatrzymaniu się na tym polu gracz dostaje
  50 zdzisławów;
* gol – przy zatrzymaniu na tym polu gracz dostaje premię za gola;
* rzut karny – przy zatrzymaniu się na tym polu gracz musi zapłacić Szczęsnemu
  za obronę rzutu karnego;
* bukmacher – przy zatrzymaniu się na tym polu co trzeci gracz wygrywa zakład
  w zdzisławach, a pozostali przegrywają; seria zaczyna się od wygranego zakładu
  u bukmachera;
* żółta kartka – gracz czeka określoną liczbę kolejek;
* mecz – przy przejściu przez to pole gracz musi rozegrać mecz i uiścić opłatę
  za rozegranie; gracz, który zatrzyma się na tym polu, zgarnia wszystkie
  pobrane opłaty za rozegrane mecze pomnożone przez wagę meczu wg FIFA.

Mecz może być towarzyski, o punkty lub finał. Waga meczu towarzyskiego wynosi 1,
meczu o punkty wynosi 2,5, natomiast waga finału to 4.

Jeśli gracz nie będzie miał gotówki na opłaty w którymkolwiek momencie gry, to
natychmiast bankrutuje. Bankructwo oznacza, że kończy grę i odpada z rozgrywek.
Jeśli pozostał tylko jeden gracz w grze, to gra się kończy.

Każde pole planszy ma swoją nazwę. Są następujące pola:
1.  początek sezonu;
2.  mecz z San Marino, szansa na wygraną, towarzyski, opłata za rozegranie meczu
    to 160 zdzisławów;
3.  dzień wolny od treningu; odpoczywasz i popijasz napoje wedle wyboru, nic się
    nie dzieje, trener może Ci skoczyć;
4.  mecz z Liechtensteinem, no tu już trudniej, towarzyski, opłata za rozegranie
    meczu to 220 zdzisławów;
5.  żółta kartka, skosiłeś brutalnie Lewandowskiego, dostajesz cytrynę i czekasz
    trzy kolejki;
6.  mecz z Meksykiem, dawniej otwarcia, o punkty, opłata za rozegranie meczu to
    300 zdzisławów;
7.  mecz z Arabią Saudyjską, dawniej o wszystko, ale dziś o punkty, opłata za
    rozegranie meczu to 280 zdzisławów;
8.  bukmacher, przy zatrzymaniu się co trzeci gracz wygrywa 100 zdzisławów za
    zakład, pozostali przegrywają 100 zdzisławów;
9.  mecz z Argentyną, zwykle mecz o honor, ale jest szansa na wygraną 0:2,
    o punkty, opłata za rozegranie meczu 250 zdzisławów;
10. gol, po weryfikacji VAR sędzia uznaje gola i dostajesz premię 120 zdzisławów;
11. mecz z Francją, 1/8 finału, i to by było na tyle, jednak finał, opłata za
    rozegranie meczu 400 zdzisławów;
12. rzut karny, tym razem skosiłeś Lewandowskiego w polu karnym, płacisz
    Szczęsnemu za obronę karniaka 180 zdzisławów.

Należy dostarczyć implementację klasy WorldCup2022 dziedziczącej po klasie
WorldCup, która została zdefiniowana w nagłówku worldcup.h, dostępnym
w repozytorium w katalogu z treścią zadania.

Wskazówki:
* należy zaprojektować potrzebne klasy wraz z ich hierarchiami; tam, gdzie jest
  to wskazane należy wydzielić klasy reprezentujące interfejsy;
* powinny się pojawić klasy reprezentujące co najmniej: pole, planszę, gracza;
* projekt powinien uwzględniać możliwość dodawania nowych pól do planszy oraz
  zmiany układu pól;
* przy projektowaniu warto dbać o luźne powiązania (ang. loose coupling)
  i wysoką spójność (ang. high cohesion) elementów;
* zasady, które pomagają osiągnąć luźne powiązania i wysoką spójność to:
  wzorce GRASP, zasady SOLID, wzorce projektowe GoF;
* w komentarzach należy wyjaśniać założenia projektowe.

=== Przykład użycia ===

Przykład użycia jest dostępny w repozytorium w katalogu z treścią zadania
w pliku worldcup_example.cc.

=== Ustalenia techniczne ===

Rozwiązanie musi zawierać plik nagłówkowy worldcup2022.h. Oprócz tego
rozwiązanie może zawierać dodatkowe pliki nagłówkowe *.h oraz opcjonalnie pliki
źródłowe *.cc.

Rozwiązanie będzie kompilowane poleceniem

g++ -Wall -Wextra -O2 -std=c++20 *.cc

Pliki rozwiązania należy umieścić w repozytorium w katalogu

grupaN/zadanie6/ab123456+cd123456

lub

grupaN/zadanie6/ab123456+cd123456+ef123456

gdzie N jest numerem grupy, a ab123456, cd123456, ef123456 są identyfikatorami
członków zespołu umieszczającego to rozwiązanie. Katalog z rozwiązaniem nie
powinien zawierać innych plików. Nie wolno umieszczać w repozytorium plików
dużych, binarnych, tymczasowych (np. *.o) ani innych zbędnych.
